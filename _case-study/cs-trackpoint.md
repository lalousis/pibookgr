### Η συσκευή TrackPoint

Το 1992 η IBM παρουσίασε μια επαναστατική συσκευή κατάδειξης στην οθόνη που ονομάστηκε TrackPoint II, η οποία τελικά ενσωμάτωσε στα μοντέλα της ThinkPad 700 και 700C. Οπτικά ήταν ένα μικρό στρογγυλό λαστιχένιο "καπάκι" και βρισκόταν στο πληκτρολόγιο, πάνω από το πλήκτρο B, ανάμεσα στα πλήκτρα G και Η. Η συσκευή αυτή παρουσιάστηκε ως η πιο επαναστατική συσκευή κατάδειξης μετά την εφεύρεση του ποντικιού (30 χρόνια πριν).

Αυτή η συσκευή ήταν ριζοσπαστική καθώς δεν έπιανε χώρο στο γραφείο του χρήστη, δεν χρειαζόταν να προσαρμοστεί για αριστερόχειρες ή δεξιόχειρες, δεν είχε κινούμενα μέρη ώστε να χαλάσουν ή να βρωμίσουν και, το πιο σημαντικό, δεν χρειαζόταν ο χρήστης να απομακρύνει τα χέρια του από το πληκτρολόγιο ώστε να το χρησιμοποιήσει. Το τελευταίο προσόν της συσκευής ήταν αυτό που έκανε τη μεγάλη διαφορά στους δακτυλογράφους. Παράλληλα με το TrackPoint, το πρωτεύον και δευτερεύον κουμπί του ποντικιού είχαν τοποθετηθεί κάτω ακριβώς από το Spacebar, ώστε να μπορούν να πατηθούν εύκολα με τους αντίχειρες, χωρίς να χρειαστεί να κουνηθεί όλο το χέρι από το πληκτρολόγιο.

Μετά απο έρευνες, η IBM έδειξε ότι η όλη κίνηση του να απομακρύνει τα χέρια του κάποιος από το πληκτρολόγιο ώστε να πιάσει το ποντίκι και η επιστροφή του χεριού στο πληκτρολόγιο "κοστίζει" 1,75 δευτερόλεπτα. Χοντρικά για έναν δακτυλογράφο αυτό σήμαινει ότι "χάνει" γύρω στις 2 λέξεις το λεπτό (χωρίς να προσμετράται η ώρα που χρειάζεται να συγκεντρωθείς ξανά στην δακτυλογράφηση). Επίσης, οι έρευνες έδειξαν ότι χρησιμοποιώντας το TrackPoint αντί για ένα κλασικό ποντίκι, αυξάνεται η παραγωγικότητα κατά 20%.

Αναγνωρίζοντας τη σημασία του TrackPoint, ειδικά για τις φορητές συσκευές, πολλοί κατασκευαστές φορητών υπολογιστών, όπως η Toshiba και η Texas Instruments, το χρησιμοποίησαν έπειτα από άδεια της IBM. Υπήρχαν και κάποιες προσπάθειες αντιγραφής της συσκευής από άλλους κατασκευαστές φορητών υπολογιστών, αλλά κανένας δεν κατάφερε να φτιάξει κάτι τόσο ποιοτικό, κυρίως λόγω της κατώτερης ποιότητας των υλικών και του λογισμικού ελέγχου της συσκευής.

Η νεότερη τεχνολογία που χρησιμοποιήθηκε ως συσκευή κατάδειξης στους φορητούς υπολογιστές, το TouchPad, δεν μπόρεσε να προσφέρει στους χρήστες το κύριο χαρακτηριστικό του TrackPoint: τη μη μετατόπιση των χεριών από το πληκτρολόγιο. Επίσης, το TrackPoint εξακολουθεί να είναι καλύτερο λόγω του ότι η συσκευή αποκρίνεται ακόμα και αν ο χρήστης έχει λερωμένα ή βρεγμένα χέρια.

<br/>
*Πηγή: Mueller, S. (2003). Upgrading and repairing PCs. Que Publishing.*
